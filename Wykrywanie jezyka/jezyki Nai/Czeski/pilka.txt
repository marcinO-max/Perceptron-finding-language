Míč či míček, nepřesně také balón, je kulatý (pro některé sporty a účely může být i šišatý) předmět používaný v mnoha sportech a hrách. Je obvykle vyroben z kůže, gumy nebo plastické hmoty. Míče jsou většinou duté, naplněné stlačeným vzduchem a kulaté. Na plnění míče vzduchem se používá pumpička. Míče mohout být i tvaru šišky (pouze v některých případech - např. ragby, americký fotbal nebo australský fotbal) nebo mohou být vyplněné (medicinbal).

Děti v minulosti používaly jako náhradu míče hadrák. Jedná se o míč vyrobený ze staré punčochy a vyplněný hadry. Míč se někdy nazývá balon.

V některých sportech se používají kulaté předměty vyrobené z kovu, dřeva nebo pevné umělé hmoty. V takových případech obvykle hovoříme o kouli (např. kulečník). Speciální typy míčků jsou používány např. v tenisu, stolním tenisu, softballu či baseballu.